\section{Diskussion}
I dette kapitel diskuteres væsentlige problemstillinger forbundet med problemformuleringen, herunder er formålet at udvikle en app, der kan vejlede og motivere KOL-patienter til regelmæssig træning. Dette indebærer hvad der er gjort for at besvare problemformuleringen samt mulige forbedringer i forhold til denne, hvorfor det er valgt at diskutere kravspecifikationer, design og implementering samt, hvilke ændringer og tilpasninger der muligvis skal foretages for at app’en kan anvendes i praksis.

\subsection{Kravsspecifikationer}
De opstillede funktionelle krav til app’en er testet og er alle overholdt. Det kan dog diskuteres, hvorvidt de kan specificeres yderligere  i forhold til app’ens funktionaliteter. Hertil kunne det blandt andet diskuteres, hvorvidt et fastlagt tidspunktet for notifikation vil være hensigtsmæssigt for brugeren. Det formodes at brugerne af app’en træner på forskellige tidspunkter i løbet af dagen, hvorved en notifikation kan virke forstyrrende for brugeren, hvis den allerede har udført en træning tidligere på dagen. En løsning på dette kunne være, at notifikationen vil  annulleres, hvis brugeren har trænet inden kl. 15:00 eller, at notifikationen først kommer 24 timer efter sidste udførte træning. Derudover kan det være, at notifikationen skal tilpasses brugerens kategorisering og helbredstilstand for ikke at virke demotiverende, da de måske ikke er i stand til daglig motion, hvorfor notifikationen for eksempel først skal forekomme efter 48 timer fra sidste udførte træning. Yderligere kan det diskuteres om den motiverende faktor kan optimeres ved brugen af notifikation. For eksempel ved at give feedback i form af ros, hvis brugeren har udført en træning eller informere brugeren om, hvor mange kilometer brugeren mangler for at opnå en belønning. Ved for mange notifikationer kan der muligvis opnås en modsatrettet effekt, hvor brugeren fravælger brug af app’en. 

Det har ikke været muligt at teste non-funktionelle krav, da app’en kun er en prototype. Men da app’en er designet og derved også implementeret ud fra gestaltlovene omfattende opsætningen af grænseflader samt egenskaber for betydning af brugervenlighed, antages det, at de non-funktionelle krav er opfyldt. Dette er antaget på baggrund af, at grænsefladerne tager udgangspunkt i samme layout samt indeholder få knapper, der gentages løbende i app’en, som for eksempel knappen til at gå videre. 

\subsection{Design}
I afsnittet for design er det valgt at afgrænse i forhold til træning. Projektets primære formål er ikke at udarbejde et træningsprogram, men at udvikle en app, hvorpå et træningsprogram senere kan inkorporeres. Afgrænsningen til konditionstræning er valgt, da målinger der vil foretage ved konditionstræning, herunder tid og afstand er et krav og derfor skal implementeres og testes. Derudover skal det diskuteres, om andre målinger kan være mere hensigtsmæssige at implementere ved valg af styrketræning og vejrtrækningsøvelser, hvor afstand ikke er essentiel måling. Det kunne for eksempel være mere hensigtsmæssig at implementere gentagelser. 

Det er valgt at designe valg af træningsniveauet ud fra en beslutningstabel, som medregner parametre, såsom kategorisering, daglig helbredstilstand og tidligere evalueringer, der afhænger af tidligere angivne helbredstilstande fra samme træningstype. Dette er gjort for at tage højde for daglige variationer samt brugerens evne til at vurdere sin daglige helbredstilstand i forhold til hvad KOL-patienter fysiske kan yde. De tidligere evalueringer, der afhænger af, at brugeren har valgt samme helbredstilstand og træningstype er ikke afhængig af tid, hvilket vil sige at denne evaluering kan være forældet, hvis brugerens opfattelse af deres helbredstilstand ændres. En bruger, der tidligere har angivet en daglig helbredstilstand til moderat vil for eksempel, hvis det generelle helbred forværres, angive den samme daglige helbredstilstand til god, da opfattelsen af helbredstilstanden er ændret. Den tilhørende evaluering vil derfor ikke være sigende. 

Da det ikke har været muligt at finde litteratur eller teste i, hvilken grad parametrene har indflydelse på KOL-patienters helbred og fysiske egenskaber samt, hvordan den enkelte opfatter deres tilstand, hvis den ændres, og derved ikke angiver en sigende evaluering. En mulig løsning til disse problemstillinger kan være at anvende bayesian læring, som kan forbedre tilpasningen af træningsniveau over tid på baggrund af de angivne parametre og derved yderligere specialisere træningsniveauet til den enkelte bruger. Dette vil ligeledes tage højde for den ændring i opfattelse af helbredstilstand der muligvis kan forekomme.

Et af projektets formål er at motivere brugeren til at udføre regelmæssig motion, hvilket er forsøgt opfyldt ved, at brugeren kan opnå belønninger. I app’en fremgår det ikke, hvad der skal til for at opnå en belønning, og det kan diskuteres, hvorvidt dette skal være en mulighed for at øge motivation yderligere. En ulempe ved dette kan være, at brugeren bliver for konkurrenceminded og derved fravælger træningstyper samt overanstrenger sig for at opnå en belønning. Belønningerne opnås på samme måde for uafhængig af kategorisering, hvilket vil sige, at en bruger som er kategoriseret som D, vil skulle træne lige så meget som en der er kategoriseret i A. Det kan diskuteres, hvorvidt det vil virke demotiverende for brugerne, hvis belønningerne opleves for lette eller svære, da brugerne ikke kan præstere på samme vis. Derfor vil inddelingen af belønninger være mest hensigtsmæssigt at lave på baggrund af kategoriseringer. 

Yderligere motivation er designet ved social interaktion, hvor brugere har mulighed for at se hinandens belønninger. Her vil der kunne opstå uligheder, hvis brugere med forskellige kategoriseringer vælger at følge hinanden, da belønningerne som tidligere nævnt ikke gives på baggrund af kategoriseringen. Det kan diskuteres, hvorvidt dette vil virke demotiverende eller motiverende for brugerne. Brugere med en kategorisering i A vil for eksempel kunne blive demotiverede, da niveauet ikke er højt nok eller motiveres idet de opnår mange belønninger i forhold til andre kategoriseringer. Modsat vil en brugere, der kategoriseres i D, have svært ved at opnå belønninger i forhold til andre kategoriseringer og måske anstrenge sig uhensigtsmæssigt for at opnå belønninger. 

I forbindelse med social interaktion er app’en ikke designet så brugeren kan fravælge at andre brugere kan følge den. Dette kan muligvis være krænkende  for nogle brugere, hvorved de kan fravælge brug af app’en. En løsning på dette kan være, at belønningerne er usynlige indtil brugeren har accepteret at en anden bruger må følge den. Modsat vil dette kunne demotivere nogle brugere, hvis de ikke tillader adgang for andre brugere til at tilgå deres resultater, da konkurrenceelementet vil kunne svækkes. For eksempel vil brugeren ikke blive påvirket, hvis andre ikke kan se dens belønninger.

\subsection{Implementering}
Det er valgt at implementere en database til lagring af brugerdata. Denne blev 
implementeret på en lokal server. En fordel ved at gøre dette er, at det simulerer en endelig database, og foretrækkes at anvende under en udviklingsfase, da eventuelle fejl er lettere at rette. Derudover begrænser en lokal server på nuværende tidspunkt, at app’en ikke kan anvendes på en smartphone, som ifølge det opstillede non-funktionelle krav var hensigten.  Det forventes dog at kunne anvendes på en smartphone, hvis databasen implementeres på en ekstern server, idet app’en på nuværende tidspunkt er simuleret i en android-emulator. For at app’en kan implementeres på en ekstern server, skal der foretages ændringer i forhold til den endelige implementering af app’en. En ulempe ved en ekstern server er, at det er mere omstændig at rette eventuelle fejl sammenlignet med en lokal server. 

Da det er valgt at implementere databasen på en lokal server er det ikke valgt at kryptere data, da dette ikke ses lige så nødvendigt som, hvis app’en var implementeret på en ekstern server. Det kan dog diskuteres, hvorvidt data skal krypteres af sikkerhedsmæssige årsager. Det valgt at anvende medlemsID’er som identifikation fremfor personnumre i databasen af samme årsag. Det kan dog diskuteres, hvorvidt den enkelte vil anse data som værende personfølsomme, hvorfor disse muligvis burde krypteres. 

På baggrund af designafsnittet blev der valgt at implementere en timer til at måle tiden under træning. Det er valgt at implementere denne som en optælling, da det ønskes at brugere skal have mulighed for at fortsætte træningen efter den anbefalede træningstid er opnået. Det kan diskuteres om dette er den mest hensigtsmæssige måde, idet tanken om at implementere et anbefalet træningsniveau er at sikre, at brugere ikke underpræstere eller overpræstere. På nuværende tidspunkt er der ikke implementeret en form for feedback, når brugeren har opnået det anbefalede træningsniveau, hvormed brugeren selv skal holde øje med om dette er opnået. En løsning på dette kunne være at implementere timeren som en nedtælling eller at indføre lyd, der gør brugeren opmærksom når det anbefalede træningsniveau er opnået.

\subsection{I praksis}
Da denne app er en prototype, skal der foretages ændringer og tilføjelser for at muliggøre implementering af denne i praksis. Dette indebærer blandt andet, at der implementeres øvelser passende til KOL-patienter, samt anbefalede træningsniveauer, som er realistiske i forhold til, hvad KOL-patienter med forskellige ABCD-kategoriseringer og helbredstilstande fysisk kan holde til. Dertil skal træningsformer og -typer ligeledes tilpasses efter øvelser og træninger der foretages i forbindelse rehabiliteringsforløbet, så det sikres at KOL-patienter har kendskab til de træningsformer samt -typer der implementeres i app’en.  